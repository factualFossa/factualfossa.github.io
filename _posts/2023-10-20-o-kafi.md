---
layout: post
title:  "O kafi"
date:   2023-10-20 08:00:00 +0200
categories: pisanja
---

![](/a/lpc.png)

Ako me moja dragocena pozove nekoliko minuta pred kraj njene smene, skoro sam siguran da će prva rečenica biti „Stavi kafu, stižem!“, bez obzira na to koje je vreme, da li je rano jutro posle noćne, pola 4 ili kasno u veče. Kafu ni ona ne pije sa nekim posebnim zadovoljstvom, često, vidim. Remeti san, podivljaš kad treba da spavaš, ali se od prakse ne odustaje. Tek ja nisam posebno oduševljen osećajem koji imam nakon što je ispijem u oko 4, kad je to već četvrta ili peta po redu. Ali, zato, s druge strane, ništa se ne meri sa osećajem *dok* je pijem.
Jer u tome je cela čar, kao i kod mnogih drugih rituala i poroka. Sam čin konzumiranja, a ne toliko i miris i ukus. Oni dolaze sekundarno, kasnije kao okidači uspomena i emocija. Suština je u tom stolu i dve tvrde trpezarijske stolice, dve šolje (jedna plava i ogromna iz koje ne bih nikad pio, za nju, i jedna od onih donkafe crveno-belih, za mene, od kojih imam u rezervi još minimum 4) sa dve različite vrste kafe. Takođe, čaša vode. Dragocena voli i vodu uz kafu. U kafiću je to podrazumevano, u kući mi je nepotrebno, ali ajd' sad. U to se ne mešaš, pratiš uputstva. 

I onda, jer kafa nije beskrajno dugačka priča, a ja imam mnogo da ispričam, sve se sruči u tih nekoliko desetina minuta da se kaže, opiše, izimitira, ismeje, ispljuje, digne u nebesa ili vrati pod zemlju. Pravilo da se posao ne nosi kući se slabo poštuje. Radimo u istoj firmi, kome ćeš ako ne svome ispričati za svaku glupost i neglupost koju si videla danas. A dragocena voli da ćuti. Bar ja tako posmatram stvari, verovatnije je da je već otupela i da više nema izbora. Zato ja zdušno izdeklamujem sva svoja proviđenja i prosvetljenja, stare i nove lekcije ispričam i prepričam, svaki detalj brižno opišem, priupitam više puta „a jel' te smaram“ na šta dobijem odmahivanje glavom sa umrtvljenim pogledom (na moju primedbu, ona bi odgovorila da je to samo od umora). Ja nastavim zato, da misao ne pobegne pre nego što kofein nestane, dragocena, sirota, pokušava da kaže nešto, i cigara mi se, potom, ugasi. Tada, jer je i poslednji gutljaj blizu, oboje prećutno prihvatamo činjenicu da je ritual nad ritualima završen i odnosimo šolje do sudopere. Ja splasnem, protegnem se, ućutim se kao da danima nisam progovorio, a dragocenoj se osmeh pokaže na licu.

Kao fenomen, kafa je neiscrpna tema. Od načina ispijanja do vrsti kafa koje postoje. O sestrinskim čajevima da ne pričam. Ali mene bez daha ostavljaju sitnice koje se vide tokom tih čuvenih nekoliko desetina minuta. Pogledi, položaji ruku, zatim nogu, kako se umestimo na stolicu, kako posmatramo reke ljudi dok žvaćemo plastičnu kašičicu u bašti onog pozerskog mesta, pa i ton kojim se kafa naručuje.
Kafa je izgovor za kontakt sa ljudima, za vreme kada sedimo i pričamo, najčešće o svakodnevnici. Kao izduvni ventil, ona time obavlja sjajan posao, daje nam prostora za restart. Čak i kada je pijemo sami, pijemo je sa sobom. Nekome je prijatnije tako. Smire misli, kažu. A, uveren sam, misli tada sve rade samo ne miruju. I u tome leži čar, jer um krene da cveta i da se grana u svim pravcima.

---

*Ažurirano 5. novembra 2023. godine. Slika na početku je stvorena uz pomoć "Midjourney".*