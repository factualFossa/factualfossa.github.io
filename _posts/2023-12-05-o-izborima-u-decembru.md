---
layout: post
title:  "O izborima u decembru"
date:   2023-12-05 08:00:00 +0100
categories: pisanja
---
### Ne za koga, već zašto glasati

U decembru se održava još jedan izborni ciklus. Čak i onome ko ne haje mnogo za njih, jasno je da se često dešavaju, što nije slučajno. Već duže vreme smo izloženi više veštačkom izazivanju izbora nego što prisustvujemo njihovom redovnom redosledu.

Ta sama činjenica je dovoljno da nas, ako shvatimo koliko je van koloseka normalnog društva, obeshrabri da 17. decembra izađemo na glasanje. Međutim, ostaje nepromenjena činjenica da tog dana imamo jednu od najdirektnijih prilika da nešto promenimo.

Većina ljudi, pogotovo mladih, je potpuno nezainteresovana. Jedna studentkinja je izjavila na televiziji da je "ne zanima politika", jer će "na kraju biti sve isto".

Apolitičnost i nevoljnost da se učestvuje u ovako bitnom segmentu društvenog života je istovremeno paradoksalna (izbori su ti koji mogu da onemoguće da na kraju sve bude isto) i potpuno razumljivi. Vrlo je lako shvatiti zašto ona, poput mnogih drugih, jednostavno ne želi da ima išta sa tim.

Politika, bar ona na koju smo navikli da viđamo oko nas, u Srbiji ovakvoj kakva je, je prljava, neetična, dosadna, tabloidna, materijalistička i zbunjujuća. I, više nego često, odvratna.

Međutim, ona ne bi bila tako kompleksna kao što jeste da ne iziskuje od nas potrebu da se uvek pitamo najbitnije pitanje od svih: Zašto je tako?

![devojka sedi nad glasačkim listićem i razmišlja](/a/j1.png)
*Nacrtala Jana (@janacandraw)*

---

Nije "jednostavno tako". Broj onih koji su uključeni zdušno u proces i imaju jasnu svest o tome koga biraju je često manji od onih koji su nezainteresovani. I to ide u prilog nekim političkim opcijama. Na primer, od starijih grupa, poput penzionera, očekuje se da glasaju za određenu stranku, da se zalažu za određene politike, dok često mladi razmišljaju direktno suprotno od njih. Samim tim, veći izlazak prve grupe i manji izlazak druge grupe nekima itekako odgovara, nekima itekako ne odgovara.

Ukratko, izađi na izbore. Zaokruži inteligentno i obavešteno broj na svom listiću.

Tvoje prvo pitanje je koji broj da zaokružiš. Čak i sam proces odlučivanja je mučan, u ovoj prljavoj igri gde političke stranke bezobzirno napadaju jedne druge, ne dajući nam ni gram pouzdanosti da će sutra voditi ovu državu ili grad u kom živimo na način koji želimo.

A velika većina nas želi iste stvari - dostojanstvo, pravdu i stručnost. Ili, jednostavnije, da što pre učine naše živote prijatnijim za življenje.

S toga, nemoj da krećeš od izbora svog izbora gledajući ideološke razlike, to će doći kasnije. Tema Kosova i okretanja Rusiji ili Evropi će doći na red tek kada se osnovni stubovi društva postave, odnosno poprave.

Sagledaj vreme iza sebe i kritički proceni šta je urađeno do sada. Sagledaj i oko sebe i zapitaj se da li je ovo stanje ono koje želiš da i dalje traje. Seti se svog iskustva iz kontakta sa državnim organima, sa traženja posla, vožnje automobilom i glavnih tema u vestima. Zapitaj se da li je to ono što i dalje želiš da viđaš. Ako nije, traži alternativu trenutnoj vlasti ili ih uslovi  da se menjaju na bolje tako što jednostavno nećeš dati njima svoj glas. Ako ti je ovako dobro, onda ništa.

Ali nemoj biti dete proseka, nemoj ohrabrivati status kvo, nepomično stanje svesti u kojoj je svaki dan kao i prethodni, gde na svako novo sranje više i ne komentarišemo jer smo navikli da se ona dešavaju.

Jedina stvar gora od loše odluke je nedonošenje bilo kakve odluke. Poslušaj različite ljude, različite stavove i ideje, uporedi ih sa svojim i izađi na glasanje. Najmanje što možeš da uradiš za sebe i sve nas.

Živeti u ovakvoj zemlji nije lako. To jako dobro vide čak i oni koji nisu živeli kroz devedesete, koji nisu bili na ratištima, koji su bili mali kad je premijer ubijen, koji nisu imali dodira sa institucijama. Vide da može bolje. Uvek može bolje, uvek može drugačije, uvek se može vlast naterati da svoj posao obavlja valjano, jer će, u suprotnom, biti zamenjena.

Ne glasaj za dan u kom živiš, nego za dane koje dolaze posle. Izgradnja onog dostojanstvenog i pravednog društva koje želimo je maraton i, definitivno, ne nešto što se dešava nezavisno od nas. Ono utiče izašli mi na glasanje ili ne, ignorisali izborni proces ili ne, podigli glas ili ne. Ako je tačno da će uvek neko odlučivati o našim životima, onda hoću da se i ja pitam nešto.

---

Hvala na odvojenom vremenu. Tekst će biti objavljen uskoro i na [blogu "Misli boje"](https://open.substack.com/pub/misliboje/p/o-izborima-u-decembru?r=2mka7&utm_campaign=post&utm_medium=web) na platformi Substack. Tamo možeš da nađeš više detalja o tome kako da pomogneš novčano blogu, odnosno ljudima koji su učestovali u nastanku ovog teksta.

Pročitaj i tekst ["Izbori u Srbiji 2023: Ko je sve na listama za poslanike republičke skupštine"](https://www.bbc.com/serbian/lat/svet-67379555) ([arhivirana verzija](https://web.archive.org/web/20231203182233/https://www.bbc.com/serbian/lat/svet-67379555)), koji je objavio BBC na srpskom.