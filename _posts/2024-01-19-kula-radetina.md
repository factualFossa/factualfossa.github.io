---
layout: post
title:  "Čitaj ako je napisano"
date:   2024-01-19 08:00:00 +0100
categories: pisanja
---
Sredinom 1998. godine, po završetku prvog razreda osnovne, kao odličan đak dobio sam od učiteljice jednu knjigu, još tada veoma staru, sa nerazumljivim dizajnom korica. Tvrd povez, tamno zelen, sumoran. Obavijen zaštitnim papirom, apstraktnog dizajna, sličnih tonova. Pritom, štampano sedamdesetih, na latinici, negde u Jugoslaviji.

Sve ovo je učinilo da knjiga deluje istovremeno i nedostupna i pogodna za mene. Nedostupna jer je odudarala od svega što se osmogodišnjaku činilo poznatim, a pogodna jer je, da budem iskren, imponovala mom egu.

Naime, kom još klincu daju takvu knjigu za fantastičan učinak? Čak je drugarici, jedinoj drugoj dobitnici priznanja u našem odeljenju, pripala *obična* dečja knjiga. Hah.

Igor je dobio "Kulu Radetinu", šta god ona bila i ko god taj Radeta bio. Posvetu u ime škole su odštampali i zalepili preko prvog lista (nju sam skinuo kada sam prvi put pokušao da prodam knjigu). Pisac jeste bio izvesni Dževad Sabljaković, totalna nepoznanica, verovatno jedan od klasika poput dosadnih Andrića i Crnjanskih. Međutim, to što su oni bili dosadni se meni nije priznavalo, jer klasik je klasik.

Pokušao sam da pročitam knjigu odmah, naravno. Ništa nisam razumeo. Bila je zbunjujuća zbog dijalekta, bila je nerazumljiva zbog tematike, bila je iritantna zbog žutila starog papira. I ko je, koj moj, taj Dževad? 

Da se razumemo, ništa nije primamljivije od tapšanja po ramenu, bar meni, što je boljka koju vučem i ovako mator. Zato je bilo bitnije što mi je _takva* knjiga data, toliko apstraktna da je i sam ne razumem. To što je *ja* ne razumem je manje bitno, valjda i očekivano od klinca, bitno je što su *oni* smatrali da zaslužujem takvo delo, a devojčica iz odeljenja maltene slikovnicu.

Godinama je Dževad bio među klasičnima koje nikad nisam pročitao, ali uredno čuvao. Ako bi me neko pitao, a nije, ja bih svakako pomenuo s vremena na vreme kakvu to knjigu imam. Još ne bih znao kakvu, ali sigurno jako bitnu i neizostavnu, čim je tako apstraktna i meni nerazumljiva.

![Rezultat generativnog vizuelnog modela "Midjourney" koji apstraktno prikazuje više ljudskih figura obučenih u plavo kako, nalik plesu, se kreću u slučajnim smerovima, okruženi talasima, sa jednom figurom koja se izdvaja po svom žutom ogrtaču.](/a/kr.png)
*Stvorio [Midjourney](https://www.midjourney.com/).*

Možete da zamislite moj šok kada, ni sa dvadeset godina, u drugom pokušaju čitanja, nisam uspeo ništa da razumem. Listovi u i dalje bili irantni, knjiga je bila i dalje stara, iz davno prošlog vremena. Meni se stvarno više nisu čitali prokomunistički romani, koliki god klasici bili. Zato sam rešio da Dževadovo delo okačim redom i na "Limundo" i "Kupindo" i "Kupujemprodajem" i svaki drugi takav sajt.

Cena je, u skladu sa mojim egom, bila isprva velika. Niko je nije kupio. Smanjio sam cenu, ego je pretrpeo, ali je niko nije kupio. Davao sam je naposletku za džabe, koliko da je se otarasim, niko je nije hteo.

Naravno da je niko neće, rekao bih sebi, Dževad je garant iz stare garde, avangarda, koju samo znalci poznaju i za koje Lagune, Delfiji i Vulkani ne štampaju kolekcije i posebne edicije.

Pored nje sam imao još nekoliko jako starih i nerazumljivih knjiga (još ih imam!) koje su otišle na tezgu. Ni njih niko nije hteo. Čak je i biblioteka rekla ne, slično onom kada "Crveni krst" odbije vašu odeću jer nije oprana i jer je više za kontejner, nego za čoveka. Naravno da je neće uzeti, shvatio sam ponizno, nisu ni biblioteka ni dobrotvorne organizacije deponije za sve što nam ne treba u životu.

Rešio sam da je postavim ponovo na oglas, sada uređeniji, sa namerom da tamo ostane dok se neka budala ne nađe. Pre toga, mislio sam, bilo bi valjano pogledati još jednom o čemu se tu radi, jer blizu sam tridesete i možda nešto shvatim ovog puta.

A shvatio sam itekako. "Kula Radetina" nije bila roman, već zbirka priča i to kakvih! Prve dve, koliko je trajao moj nalet pre nego što sam zastao i počeo sebi da se smejem, sam pročitao u pola daha! Knjiga je sijala, Dževad je pisao zlatnim slovima, a njegove junakinje i junaci su mi širom otvarali oči od divljenja. Ljubav opisana na najljudskiji način, onakak kakav sam već iskusio i onakav kakav još nisam, ali svestan da hoću. Čežnja za slobodom koju sam imao, ali je opet želeo, jer se ona teško definiše i nikad je dosta. Beg u novo i strašno, ali prekopotrebno, i spavanje na otvorenom, pod kišom, u zagrljaju i u suzama. Besmisao čekanja u nepoznatom i neželjenom, sebičnost i necivilizovanost onih od kojih ne možemo da pobegnemo, krah birokratije i apsurdnost pripadanja sistemu. Neupitna smrt i prolaznost trpljenja.

Dževad Sabljaković je, nakon samo nekoliko minuta i skoro dvadeset godina, prešao iz "klasika" u klasike. One koje čitamo jer su vanvremenski, a ne jer su deo lektire. One koje čuvamo i čije kopije poklanjamo, a ne koje prodajemo. Gospodina Sabljakovića je bilo vredno naći i sa njim intervju uraditi.

"Kula Radetina" je, najzad, pronašla svoj dom. Kratka, latinična, na starom papiru, sada je ličila na davno izgubljene spise koji su čekali da ih neko pročita, ne po ličnoj, već zasluzi svih živih bića.

Ukratko, knjiga je bila jedna od onih koje su me pomerile sa mesta, poput samo nekolicine drugih. Irelevantno je da li sam ja bio predodređen za njenu mudrost i da li je u meni učiteljica, pa i škola iza nje, uvidela sposobnost da je razumem. Verovatno je, kao što je neko sugerisao davno (i time napravio prvu veliku pukotinu u mom generalnom samopouzdanju), bila jedna od onih nepotrebnih knjiga koje školske biblioteke "bacaju" poklanjajući ih odlikašima. 

Ta misao me je navela na ideju da "Kulu" digitalizujem, jer mi je bilo neshvatljivo da nešto što je meni bilo, budimo iskreni, đubre, kao i svim ovim bibliotekama, tako lako nestane. Mnogo će čak i Andrića nestati, jer ih ljudi uglavnom poseduju da bi sa njih brisali prašinu u ormaru sa staklenim vratima, a za nas, sa Instagrama i Tiktoka, su uveliko opskurni pisci iz vremena koje nam tek nije poznato.

---

Gospodin [Dževad Sabljaković](dz.sabljakovic.com/o-nama/), rođen u Beogradu 1939. godine, je novinar, pisac i nekadašnji urednik i voditelj emisija iz kulture. Živi u Parizu. Autor je romana "Kako ubiti gospodina Frojda" i "Omaha", kao i zbirki pripovedaka "Kula Radetina" i "Oni".

[Kula Radetina](bs.wikipedia.org/wiki/Radetina_Kula) je nacionalni spomenik Bosne i Hercegovine, u blizini mesta Cazin. Nekadašnji je deo odbrambenog sistema Ugarske i Habzburške monarhije.

Digitalizacija "Kule Radetine" je deo dugogodišnjeg projekta o kojem ću uskoro više pisati na [svom blogu](igorv.blog).

---

Hvala na odvojenom vremenu. Tekst će biti objavljen uskoro i na [blogu "Misli boje"](misliboje.substack.com) na platformi Substack. Tamo možeš da nađeš više detalja o tome kako da pomogneš novčano blogu, odnosno ljudima koji su učestovali u nastanku ovog teksta.
