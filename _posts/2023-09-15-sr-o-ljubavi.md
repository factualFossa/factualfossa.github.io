---
layout: post
title:  "O ljubavi"
date:   2023-09-15 09:30:00 +0200
categories: writings
---

Neko reče da se pisac uvek obraća *nekome*, ne publici, ne muzama i ne stručnim žirijima, već onome ko je na kraju puta kojim napisano putuje. Ima smisla, rekoh sebi, podsetilo me je na obraćanja masi kada sam, da bih tremu šutnuo u stranu, gledao u isključivo jednu osobu, fiksirao je pogledom i sve moje izlaganje izlagao kao da je ta osoba ama jedina na svetu. Zato sam pitao sestru za jednu temu i ona navede "ljubav", i ništa osim toga, još mi dade neke stihove za domaći zadatak.

Tako je ona postala moja dopisnica a ja dobio zadatak da sastavim sastav na temu ljubavi. Ništa preciznije od toga, moliću lepo, jednostavno - ljubav.

Ono što nije bilo jednostavno jeste shvatanje nje kao koncepta i usklađivanje sa celokupnim ličnim sistemom uverenja i vrednosti. Toliko je vremena oduzelo da sam se pitao da li guram kocku kroz krug i poželeo da je stavim u onu fioku koju označavamo kao "vođeno emocijama, iracionalno". Što, naravno, nije bio zadovoljavajući ishod. Ljubav se morala iskazati kao razumljiva, logična i opravdana delatnost ljudskog bića, ne samo kao puka metafora za božanski uzvišeno stanje, već razložena na delove i ponovo skupljena, kako bi pokazala da spada u kategoriju za koju je svi, kao papagaji, deklarišemo - u skup eminentno ljudskih fenomena koji ljude čine ljudima. Živima.

Nije bilo jednostavno jer se kreće od postavke po kojoj ljudi *sva* svoja delanja zasnivaju na ostvarivanju dobiti za *sebe*, trenutna je moja filozofska aksioma. Zašto onda volimo nekoga? Ili, tačnije, kako to voleći nekoga profitiramo tačno? Šta dobijamo kada drugo ljudsko biće postavimo na mesto ispred nas samih?

Ako pretpostavimo da je moje razmišljane na mestu i da ljudi jesu inherentno sebična bića, upravo je prevazilaženje takve prirode (ili naučenog) ono što treba da bude izazov za svakog od nas. Upravo je taj sledeći stepenik ono što nas čini civilizovanima i zbog kog se osećamo *živo*. Bez obzira na bol koji često nosi sa sobom.

Staviti nekog na prvo mesto, na kome smo inače usamljeno uvek mi, jeste upravo poricanje zacrtanog i naučenog. Ljubav, ne samo uzvišen osećaj, nas čini i boljim bićima, stanovnicima ovog sveta i delom društva onakvim kakve nas zaslužuju.

----

Autorka stihova sa početka ovog teksta je spisateljica Mirjana Bobić Mojsilović i čine njenu ["Ljubavnu pesmu"](/media/ljubavna-pesma-mbm.txt). Delim ih ovde u dobroj nameri sa pretostavkom da ona ne bi imala ništa protiv, kako bi i drugi u njoj uživali. U pitanju je prepis onoga što sam dobio, za šta se nadam da je istovetno originalu. Inače, Mirjana ju je, po njoj, [prvi put javno izrecitovala](https://m.youtube.com/watch?si=H9WEB46buJH9KoEN&v=szFTIJMIqwA&feature=youtu.be) u emisiji "Veče sa Ivanom Ivanovićem" pre oko osam godina (arhivirano na [archive.org](https://web.archive.org/web/20230829110347/https://www.youtube.com/watch?app=desktop&si=H9WEB46buJH9KoEN&v=szFTIJMIqwA&feature=youtu.be)).
