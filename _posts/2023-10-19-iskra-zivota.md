---
layout: post
title:  'Knjige: "Iskra života", Erih Marija Remark'
date:   2023-10-15 08:00:00 +0200
categories: pisanja
---

Knjiga "Iskra života" je dokaz da svako, uz mnogo truda i malo talenta, može da napiše čitljivu knjigu. Ovo možda zvuči oštro, ali kada ste bolno svesni strahota koje je su nacisti učinili, počnete da postavljate pitanja dalja od logora, poput toga zašto se uopšte bilo šta od toga desilo. "Iskra života" na to ne odgovora. Ne donosi ništa novo, iako, na prvi pogled, detaljni opisi užasa u Logoru mogu delovati tako, ipak ostaje skup starih ideja i prikaza ekstrema, dok prava pitanja ne samo da nisu dobila odgovor, već se i ne postavljaju. Nikad nećemo saznati *kako* se Asmer, jedan od sporednih među sporednim likovima, ispovedio, već samo da je to nešto što ljudi u takvim situacijama čak rade. Jednostavno opažanje, bez upliva u suštinu. 

Takođe, zabrinjavajuće su mi bile dve stvari. Više puta su esesovci i ostali koji su rukovodili u logoru na glas svoju utehu nalazili u misli da su zapadna društva, Amerika i Engleska koje uskoro stižu, blaga i "demokratska", da će se sa njima ophoditi "kulturno i civilizovano", jer za drugo nemaju stomak, pa pretpostavljam da je za autora takav pristup bio nedovoljno oštar. Zakonitost i vladavina prava, poštovanje pravde kao imperativa, se, da se pretpostaviti, smatra oružjem nedovoljno jakim za sprečavanje ponavljanja istorije. To vodi ka drugom utisku. Imao sam želju, jak nagon, da pročitam kako se pojedincima, neću lagati, kazna za sva zlodela koja su naneli, nanosi veoma sporo i veoma dugo. Revenge porn, ili da budem blagonakloniji, sama osveta, ne služi ni pravdi, niti oštećenima. Koliko god Holokaust bio nepojmljiv u svojim razmerama, jedini način da sprečimo da nam se slično desi jeste da se sudi i kazni, da se edukuje i objasni, a da se na svako ugrožavanje ljudskih prava odlučno reaguje. Nikakva sudbina, poput one koje je zadesila visoko pozicioniranog Vebera, nije svrsishodna za nas kao svetsko društvo, osim ako je ne bi shvatili kao davanje kratkog oduška primalnom u nama. A primalno nije deo civilizovanog.

Korisna, možda čak i neophodna, za one koji sa ovakvim temama pre nisu imali dodira, sigurno, ali neophodno štivo ova knjiga nije. Broj 509 je ostao samo broj, još jedan lik u nizu, koji neveštom rukom nije sastavljen da bude jedan od heroja koji su bili, već koji nam trebaju.

---

Radnja knjige se odvija u izmišljenom koncentracionom logoru "Melorn". U periodu od 1933. do 1945. godine nacistička Nemačka je imala preko 1000 takvih. Samo u Bergen-Belsenu, logoru u blizini Hanovera, bilo je zatvoreno 120 000 ljudi, od kojih je više od 70 000 umrlo. Zatvarani su politički nepodobni, društveno nepodobni, rasno nepodobni, i svi ostali koji su bili nepodobni po bilo kom od ovih i drugih besmislenih razloga. Koncentracioni logori su bili samo jedan od načina kojim su se nacisti služili. Broj žrtava Holokausta se kreće između 17 i 19,6 miliona. Međunarodni dan sećanja na njih se obeležava 27. januara.

---

Na dan objavljivanja ovog teksta na Bliskom istoku besni rat, po još jedan put. Nikakvo pređašnje zlodelo ne može opravdati novo. Nikakvo objašnjenje nije dovoljno snažno da bi se rat poveo. U trenucima nestabilnosti, potrebno je posebno misliti na sve one, a čine većinu, koji nepotrebno ispaštaju zbog neljudskih ciljeva pojedinaca, poput zemlje, religije i prava na život bez drugog i drugačijeg.