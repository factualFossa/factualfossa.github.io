---
layout: post
title:  "On, koji ne zna da ne čuje"
date:   2023-12-28 07:00:00 +0100
categories: pisanja
---

Nije kao da je Nito ikada bio tipična mačka. Konstantno krivudanje glavom, neartikulisani zvuci, nesposobnost da se popne na bilo šta više od njega samog - pripisivao sam činjenici da je i dalje mače. Ili se, u najgorem slučaju, oporavlja od nekog sudara sa branikom auta iz tih dva meseca koliko je proveo živeći pre nego što sam ga našao.

Da nije reč o mukama odrastanja i da je taj eventualni udarac bio ozbiljniji nego što sam mislio najbolje se videlo posle samo par nedelja kada je jasno pokazao da, kada ga dozivam, niti zna odakle ga zovem, niti je siguran da ga uopšte neko zove. 

I ovo sam pripisao činjenici da je mačka, isprva. Nije kao da nam jure u zagrljaj kad ih zovemo. Po mojoj velikodušnoj proceni, na pse se ugledaju u nešto manje od 1,5% od svih dozivanja. I to pod uslovom da imamo poslasticu kod sebe.

Ono što je bilo fascinantno jeste uvideti da se njegove uši *ne pomeraju*! Iako dele sa repom prvo mesto za deo tela koji je najnemirniji, njegove su meditativno bile okrenute u jednom pravcu - onom po difoltu.

Tad su krenula stručna testiranja - vikanja iz jedne sobe, vikanja iz druge sobe, šapati iz jedne sobe, šapati tik uz uvo (reagovao je, ali na toplinu daha), snimci na jutjubu sa različitim frekvencijama. Odradio sam sve što sam znao, a veterinar je dao poslednju reč - ko zna šta mu je, ali gluv izgleda jeste.

Ionako čudna mačka sad je bila i odsečena od sveta. Ne sad, istini za volju, nije se stvorio kad sam ja obratio pažnju na njegove uši. Ali, sad sam *ja* bio svestan odsečenosti.

Vremenom je naučio da se penje na visine iznad 15 centimetara. Danas se penje na mnogo više. I dalje bupne kada mu jedna noga najednom otkaže, pa se stropošta sa ivice lavaboa, ali ustane kao da se ništa nije desilo.

Stav koji delimo mi laici oko njega, kao i njegov veterinar, jeste da je u pitanju neki neurološki poremećaj. I to je precizna dijagnoza s obzirom na zapećak u kom se nalazi veterina kod nas. Da li će njegovo stanje ostati prvenstveno smešno, ali ne i fatalno, ne znamo. Posle toliko padova zbog loše koordinacije u prostoru bilo bi očekivano da se trenutno stanje samo pogorša. Više je puta udario glavom o podove, zidove i vrata nego što je očekivano za jednu mačku. Daleko više. 

![Crtež mačke, sa glavom obavijenom parom ruku, obojeno drvenim bojicama, sa srcima svih strana.](/a/n1.jpg)

*Nacrtala Ada Vera Petković ([@marmeladavera](https://www.instagram.com/marmeladavera/))*

Ali ustane, majku mu, ustane svaki put i nastavi da se dernja isto kao i prvi put. Zaputio se negde i nijedan defektan nerv ga neće spasiti. On se mazi, on traži pažnju, on patrolira stanom i glavni je u čoporu koji broji njega i još jednu, duplo veću, crnu mačku.

Ono što je svakog dana očigledno jeste da je srećan, po merilima koje upotrebljavamo na životinjama. To sam i veterinaru rekao: "Brate, vidiš da je srećan, iako je gluv? Zar život nije fascinantan?"

Doktor je odgovorio u svom stilu, prekorno i glasno, bez uvlačenja, sa prstohvatom sarkazma: "Ne gledaj ga kao ljude! Nije ni svestan da je gluv!"

I tu naučih jednu od, do sada, najbitnijih lekcija o sebi i ljudima kao vrsti. Naši nedostaci su vidljivi jer nam ih *drugi* učine vidljivima.

Nito nikada neće biti svestan činjenice da mu nešto fali, kažem sebi, jer niko neće moći da mu ukaže na to. On će, jednostavno, nastaviti da bude mačka - srećna i bucmasta mašina za preradu Purininog Pro plana od skoro 10 evra po kilogramu (to je mnogo, za neupućene).

Kako mi je odzvonila reč "fali", tako me je nešto žacnulo, jer sam se setio jedne devojke koja je, nakon užasno popularnog videa nje, koja ne čuje, kako komunicira sa svojim psom, koji takođe ne čuje. Ubrzo nakon toga je snimila još jedan, sada manje popularan, gde je pričala o svom iskustvu. 

Ni u jednom trenutku, kaže, nesposobnost da čuje nije bila nedostatak. Naprotiv, rekla je i oduvala me, svet je bio drugačije mesto za živeti, a njeno stanje posebnost, koja joj je omogućila da taj svet oko sebe istraži na način na koji većina nas neće nikada moći.

Ni danas mi nije potpuno jasno kako to izgleda, valjda jer i dalje jako cenim svoja čula, ali sam potpuno iskren kad kažem da je to bio jedan od najzdravijih pogleda na život koji sam ikada video. Ono što je meni nedostatak, njoj je bila prednost. Raison d'être, možda, a možda i potpuno sporedna stvar. Poenta je da je ona odlučivala o narativu, kako će postaviti svoje bivstvovanje.

Dva problema su očita gde god da se okrenemo i mislim da su prisutni otkad nas ima - ne cenimo dovoljno ono što imamo i precenjujemo ono što imamo. Često, to su, paradoksalno, iste stvari.

Imati funkcionalno čulo sluha je prednost - olakšava život u modernom svetu, gde je sve prilagođeno, skoro u potpunosti, onima koji ga poseduju. Nemati čulo sluha otežava život, ali ga ne osuđuje na određenu putanju. 

Iako je Nito nesvestan poprilično svega što se tiče suštine svog postojanja, pa time i svoje gluvoće, nastavlja da živi punim plućima. Sjajan je primer šta se može desiti ako postanemo, makar na trenutak, nesvesni onoga što nam se spotiče kao nedostatak.

![crtež mačke, obojen drvenim bojicama](/a/n3.jpg)

*Nacrtala Ada Vera Petković ([@marmeladavera](https://www.instagram.com/marmeladavera/))*

Nisam zagovornik ideje da ljudi oko nas ne određuju šta mislimo o sebi, naprotiv. Smatram da smo jako oblikovani tuđim idejama o tome šta smo, kao i da je to stanje neizbežno. Ali nije i sveobuhvatajuće - imamo suverenitet nad većim delom svojeg *ja* nego što nam se često čini.

Bilo bi poželjno da, uz neku jutarnju kafu, izaberemo šta nam tog dana hoće biti prednost i šta nam neće biti mana. Granice su, vrlo često, ako ne iluzorne, onda vrlo krhke.

---

Hvala na odvojenom vremenu. Tekst će biti objavljen uskoro i na [blogu "Misli boje"](#############) na platformi Substack. Tamo možeš da nađeš više detalja o tome kako da pomogneš novčano blogu, odnosno ljudima koji su učestovali u nastanku ovog teksta.
