---
layout: post
title:  "Kučići, mačići i ljudi"
date:   2023-11-28 08:00:00 +0100
categories: pisanja
---
### O gubitku, empatiji i deficitu grljenja

Jedno garantujem – mačke, koliko god bile nepodnošljive na prvi pogled (pa i drugi, treći i još par stotina nakon prvog), imaju još uvek tajnu, neobjašnjivu sposobnost da nam se podvuku pod kožu. Samo im treba dati malo vremena. Nakon podvlačenja, nijedan slomljeni tanjir ili pocepana zavesa ih ne mogu vratiti na zasluženo mesto gde pripadaju svi koji nam nanose bol. Ne, mi odgovorimo kupovinom „Purine“ od 1062 dinara po kilogramu. Jer, pobogu, zar ne zaslužuju? Ko se uopšte sme usuditi da protivreči? Mnogo ljudi, ispostavi se. Zašto toliko pažnje posvećujete jednoj *životinji*? Zašto ne rađate decu? Zašto ne rađate još dece? Zašto vas toliko pogađa njihova bolest? Kako to da se toliko vežete, da vas njihov bol pogodi kao da su, pobogu, *deca*? Ljudske osobe? Jeste li toliko usamljeni? 

U gorim situacijama, suprotno od logike i osnovnih zakona empatije, paljba se intezivira. Maca je uginula? Psa ste uspavali? Pa, dobro, uvek možete da uzmete drugo. Pa, dobro, neće valjda da žive sto godina?! A i ti preteruješ malo, ako me iskreno pitaš (Ne, ne pitam.). To je *samo* životinja, nije dobro toliko se vezati.

E, u toj poslednjoj reči se odaju. Ovakve reči obično čujemo od onih koji ili nemaju životinje ili shvataju kao radnu snagu (lajanje na lancu da otera lopove, kao da živimo na planini među vukovima ili čuvamo zlatne poluge, a u stvari samo cepaju deci lopte kada upadnu u dvorište).

Međutim, otkrivaju više nego što žele rečju „vezati“. Nisu ljudi, ako izuzmemo sociopate, nemoćni da uvide tugu kad izgubimo životinju sa kojom smo proveli značajne trenutke. Samo, ljudi kao ljudi, ne vole da slušaju o gubitku, ne žele da budu blizu tuge. I zato im ne treba zameriti. Reći im da ućute, što da ne, ali ne i zameriti. Jer većina tu veštinu saosećanja sporo razvija, ako uopšte.

S druge strane, gubitak psa ili mačke (ili bilo koje druge štetočine) ne može biti bliži osećanju tuge kada nas ljudsko biće napusti. Jer bol je bol, a osećati ga je u jezgru bića naše vrste. Tugujemo jer je jedan život ugašen, patimo jer je vreme neumitno prolazno i srećni smo što smo živeli isto kad i oni. 

![bišon gleda zalazak sunca](/a/b-sunset.png)
*Stvoreno uz pomoć "[Midjourney](midjourney.com/)".*

Bilo bi idealno ako bi smo, umesto pitanja i saveta, zagrlili osobu koja pati, koji god da je razlog. S druge strane, bilo bi idealno i da mi sami više cenimo činjenicu koja se iznova i iznova iskazuje kao istinita – da se ovaj trenutak neće nikad više ponoviti, pa ga treba ceniti kakvog jeste neponovljiv. 

Igrajte se sa svojim kucama, maltretirajte svoje mačke, grlite ljude. Većina drugih stvari i nema toliko smisla.
