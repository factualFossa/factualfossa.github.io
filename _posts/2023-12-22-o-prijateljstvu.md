---
layout: post
title:  "O prijateljstvu"
date:   2023-12-22 08:00:00 +0100
categories: pisanja
---
![dečak sa rancem na leđima gleda ispred sebe zamišljeno, okružen konturama lica drugih ljudi](/a/jana-bff1.png)
*Nacrtala Jana (@janacandraw)*

Antonina, moja sestra, je birala temu za ovaj tekst. Rekla je da želi da čita o prijateljstvu (da, idem redom i molim ljude da mi daju teme - pola izazov, pola potraga za inspiracijom). 

Šta ja da pišem o prijateljstvu? U poređenju sa njom, ja sam jako usamljen što se broja prijatelja tiče. Antonina je oduvek bila čoporativna, kul lik kome treba više sati da prođe kroz šetalište, jer se svaka druga osoba pozdravlja sa njom. Ja obično stojim sa strane i smeškam se. Ne poznaju me ljudi koliko nju - najviše profitiram kad se predstavljam. Moje ime im ne zvuči poznato, ali me znaju kad kažem čiji sam brat. Nisam Igor, već Antonin brat koji se zove Igor.

Nisam ljubomoran (više), već se trudim da naučim nešto iz vrtloga koji zovemo odrastanje i koji je mene odveo na jedan put, a Antoninu na drugi, populaciono daleko brojniji. Broj ljudi koje smatram prijateljima je manji od broja ljudi koji sestra sretne u liftu kada krene na posao. Lift jeste poveći, ali opet...

Da se razumemo, ne smatram to nedostatkom (Pozdrav za sve povučene mlade ljude koji kubure sa socijalizacijom!), već spletom okolnosti i mojih potreba. Antonina je, jednostavno rečeno, drugačija.

A to se ogleda u osnovnim ljudskim bojama psihe - ona je spremnija da oprosti, da razume i prećuti, da sarađuje i da se osmehuje. Veći je šarmer, mangup i pričalica, što mnogi vole i neki ne vole, ali vole nju, bez obzira. Antonina je popularna. Antonini se obraćaš kad ti je teško, kad ti treba pozajmica ili rame za plakanje.

Da ovo ne bi bio tekst samo o Antonini, jer je blog moj, izdvojiću par pasusa o tome kako ja gledam na stvar, jer je blog, opet, moj (neka ona za početak prođe kroz muke moljenja ljudi da ti pročitaju radove).

Siguran sam da nisam najbolja osoba da piše o prijateljstvu kao odnosu između dve osobe. Daleko od toga. Upropastio sam potencijalno sjajne odnose jer sam gledao više sebe nego drugu osobu. Nisam shvatao da je potrebno na te veze gledati kao na baštu - daće ti onoliko koliko im pažnje posvetiš. I, posebno bitno, nisam shvatao da je prijateljstvo dugoročna investicija.

Ukapirao sam ove dve lekcije baš zahvaljujući svojoj sestri (eto je opet). Ne volim je jer je moja krv, daleko od toga da je to iole bitno, uveren sam (oboje smo u detinjstvu okusili žive dokaze da srodstvo može da ne znači ama baš ništa). Ne, Antonina mi je, na prvom mestu, prijatelj, što nije stečeno preko noći.

![dečak sa rancem gleda u devojku koja ga drži za rame ohrabrujući ga, dok su sada oboje okruženi jasno vidljivim licima drugih ljudi](/a/jana-bff2.png)
*Nacrtala Jana (@janacandraw)*

I sa njom sam pokazao da mogu da budem jako destruktivan, jer sam slušao pre svoj ego nego nju i njene potrebe, ali sam imao sreće da poseduje kvalitete koje sam pomenuo. Naučila me je da cenim činjenicu da neko postoji u našim životima i koliko je to veliko čudo našeg postojanja na ovom svetu. Mi smo rođeni bez naše volje, došli na ovaj svet potpuno nepripremljeni i imali sreće da naiđemo na nekog ko će nas držati za ruku.

Danas, kad mi je potreban novac, zovem nju. Često je pitam da li njoj možda treba, na šta svaki put iritantno i iskreno saosećajno odgovori pitanjem: "A da li treba tebi, možda?". Zašto bih te pitao, devojko, da li mogu da ti pomognem, ako meni ta pomoć isto treba?! Ali, tvrdoglava je, a ja osetim da je spremna da se iscima, iako možda nije stvarno u stanju u tom trenutku. Snašla bi se.

Ne mogu da je se lako otarasim, jer će preći (kao i do sada), preko mnogih mojih sranja. Zato je, nesvesno možda, prihvatila ulogu poligona na kojem Igor uči da bude bolja osoba.

Biti, makar za nijansu, kvalitetnija i izgrađenija jedinka nego što smo bili juče vodi do boljeg uklapanja u veoma kompleksne multilateralne odnose koji se malo - malo pa menjaju.

U tome leži jedan od njenih najvećih kvaliteta i osnova mudrosti kao osobine - sposobnost da druge podučavaš.

Broj prijatelja koje imaš nije pitanje kvaliteta i kvantiteta. Stvarno nema razlike između toga da li ih je dvoje ili dve stotine dvoje koji će ti se javiti za rođendan. Pre svega je bitno biti istrajan u svakodnevnoj borbi sa samim sobom, koja mora da rezultira tobom kao boljom osobom.

Biti dobar prema sebi je suština. Biti dobar prema drugima je imperativ.

---

Hvala na odvojenom vremenu. Tekst će biti objavljen uskoro i na [blogu "Misli boje"](URL SUBSTACK) na platformi Substack. Tamo možeš da nađeš više detalja o tome kako da pomogneš novčano blogu, odnosno ljudima koji su učestovali u nastanku ovog teksta.