---
layout: post
title:  "A. Jovanović: Iznajmljeni stan"
date:   2023-12-19 08:00:00 +0200
categories: prepisi
---

*Tekst je prenet sa [sajta Peščanika](https://pescanik.net/iznajmljeni-stan/). Tamo je objavljen 19. decembra 2023. godine, a [arhiviran](https://web.archive.org/web/20231219083419/https://pescanik.net/iznajmljeni-stan/) istog dana. Autorka je Ana Jovanović, a njen tekst prenosim pod istom licencom [CC BY-SA 4.0](https://creativecommons.org/licenses/by-sa/4.0/).*

---

Završili su se još jedni vanredni, sudbinski izbori. Kada kažem završili se, nisam u potpunosti u pravu, jer ćemo po svemu sudeći konačne izborne rezultate dobiti naredne godine. Ali svi znamo ko je pobedio i ko nam kroji sudbinu u naredne četiri godine. Pod uslovom da se ne dese još neki vanredni izbori.

Preliminarni rezultati su u isto vreme očekivani i iznenađujući. Pobedila je Srpska napredna stranka, tačnije pobedio je Aleksandar Vučić. Koalicija Srbija protiv nasilja je osvojila skoro četvrtinu glasova, koalicija NADA je prešla cenzus. Iznenađenje je došlo u ubedljivom prelasku cenzusa (onog spuštenog doduše) liste „Mi – glas iz naroda“ koju predvodi Branimir Nestorović. Drugo iznenađenje je rezultat SPS-a, koji nije uspeo da dođe do dvocifrenog procenta. Očekivane su bile i brojne nepravilnosti na sam dan izbora, ali nemojmo biti naivni. Sve je u pripremi. Izbori su pokradeni odavno. Zbog toga Ana Brnabić samouvereno, sigurna sam da ni poligraf ne bi zapištao, kaže, pa ti ljudi su u biračkom spisku, kakav je problem što su odlučili da zajedno, autobusima idu na glasanje.

Problem nije (samo) u pokradenim izborima. Problem je u pokradenoj državi. I problem je što će se sada vršiti analize predizborne kampanje i šta je moglo da se uradi drugačije, šta je moglo da se uradi drugačije na dan izbora, ili u izbornoj noći. Naravno, treba odraditi i tu analizu i naučiti nešto, ali krađa se već desila. Glasovi građanki i građana Srbije jesu ukradeni. I to još bezobraznije nego u nedelju. A ti glasovi se ne mogu odbraniti na ulici.

Građanke i građani Srbije decenijama se uče da je politika prljava stvar, da se u politiku ulazi da bi se kralo. Kada se pokrene pitanje politike, najveća mudrost koju prosečna građanka ili građanin ove države izgovaraju je – „Svi su isti“. Stvarnost ih ne demantuje i nema potrebe da menjaju mišljenje. Kakav ti je život, takve su ti misli. Svaki protest radnika i radnica raznih industrija, svaki protest obespravljenih na bilo koji način, krene defanzivnim stavom – ovo nije politički protest. Ne znam kako to drugačije da kažem: prava radnika i radnica, borba za prava bilo koje grupe ljudi, jeste stvar politike. I ljude treba podsetiti na to.

Spoznaja da je ljudima oduzet politički glas nam može pomoći da shvatimo kako je moguće da toliko ljudi ipak svojevoljno glasa za Vučića ili Nestorovića ili dozvoljava sebi da za određeni novac, uslugu ili drva za ogrev proda glas na dan izbora. Zamislimo grupu studenata, od kojih neki studiraju u svom gradu, dok drugi iznajmljuju stanove. Žurke se uvek organizuju u iznajmljenim stanovima. Roditelji nisu tu, baš ih briga da li će kristalna vaza biti slomljena, zid uprskan pivom, a ako je stanodavac uz to bahat i bezobrazan, tim pre. Žive u iznajmljenom stanu, i šta ih briga. To nije njihovo. Možda imaju neki kutak koji osećaju kao svoj u tom iznajmljenom stanu i taj kutak će zaštititi, ali stan kao takav ih ne interesuje. Oni neće živeti tu u budućnosti.

Većina građanki i građana Srbije se ponašaju kao da je Srbija iznajmljeni stan, a oni studenti koji samo trenutno žive tu. Većina se ponaša kao da Srbija nije njihova država. Oni imaju svoj kutak (veličina kutka zavisi od imovinskog stanja) koji štite, i to im je dovoljno. Zašto je bitno da li će glasati za Vučića, Nestorovića, Srbiju protiv nasilja ili precrtati sve ponuđene opcije, kada se ništa neće promeniti. Ako mogu za nešto tako bezvredno da dobiju i neki dinar, zašto da ne. Ako je njihov kutak siguran, ništa drugo nije važno.

Ne bi smelo da bude tako. Da bi se to promenilo, građanke i građani moraju da povrate svoj politički glas, moraju da postanu svesni da imaju prava da učestvuju u političkom životu. Glasanje na izborima je mali deo učešća u političkom životu. Pored analize vezane za same izbore, predizborne radnje i postizborna dešavanja, bilo bi dobro napraviti plan i za uključivanje građanki i građana u politiku. Bilo bi dobro da se taj plan ne svede na izvođenje ljudi na ulicu. Bilo bi dobro da taj plan uključuje podsećanje da Srbija jeste država svih njenih građanki i građana.

---

*Stavovi autorke ovog tekstova u potpunosti predstavljaju i moje stavove. Njena umešnost u ovome je jedan od mnogih razloga da započnete da [finansijski pomažete](https://pescanik.net/donacije/) Peščanik, jedno od retkih mesta kritičke misli, koje opstaje već više od tri, veoma turbulentne, decenije. -- Igor*